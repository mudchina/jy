    【雨霖铃】  柳永

寒蝉凄切，对长亭晚，骤雨初歇。
都门帐饮无绪，方留恋处，兰舟催发。
执手相看泪眼，竟无语凝咽。
念去去千里烟波，暮霭沉沉楚天阔。

多情自古伤离别，更那堪冷落清秋节。
今宵酒醒何处，杨柳岸晓风残月。
此去经年，应是良辰好景虚设。
便纵有千种风情，更与何人说。

    【八声甘州】  柳永

对潇潇暮雨洒江天，一番洗清秋。
渐霜风凄紧，关河冷落，残照当楼。
是处红衰绿减，苒苒物华休。
惟有长江水，无语东流。

不忍登高临远，望故乡渺邈，归思难收。
叹年来踪迹，何事苦淹留。
想佳人妆楼长望，误几回天际识归舟。
争知我倚阑干处，正恁凝愁。


    【玉蝴蝶】  柳永

望处雨收云断，凭栏悄悄，目送秋光。
晚景萧疏，堪动宋玉悲凉。
水风轻萍花渐老，月露冷梧叶飘黄。
遣情伤，故人何在，烟水茫茫。

难忘，文期酒会，几辜风月，屡变星霜。
海阔山遥，未知何处是潇湘。
念双燕难凭远信，指暮天空识归航。
黯相望，断鸿声里，立画斜阳。
